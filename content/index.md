---
title: Home
---
# Motivazioni e storia
Anche se all'apparenza molto separati, tutti i campi del sapere sono strettamente legati tra loro. Basti notare come, per parlare di un determinato periodo storico, o di un autore, o di una scoperta scientifica, è impossibile darne una spiegazione esaustiva senza relazionarla a figure importanti e alle loro visioni del mondo, alla visione dell'epoca che ha spinto verso questa o quella branca del sapere.
Purtroppo, questi collegamenti vengono spesso tralasciati, lasciando sì gli studenti con un'infarinatura generale su varie macroaree dello scibile, ma privandoli di quel più vasto schema generale storico-filosofico-scientifico-letterario che caratterizza la storia stessa dell'umanità e del suo progresso.
Tale progetto mira, in maniera molto piccola, ad agevolare questa visione.
Primariamente concepita come database per poter predire ogni eventuale "fotona" e avere già preparata una proto-mappa da adattare alla situazione in vista del mio esame, con la successiva trasformazione dei miei appunti in sito web tramite il progetto "Quartz 4.0" e la pubblicazione con "GH pages", questa "super mappa" punta ad essere una risorsa aperta a tutti i maturandi in vista del loro esame sia come loro ripasso in vista dell'esame, sia come dimostrazione dell'interconnessione presente fra le materie del percorso scolastico liceale, in una deliziosa trasposizione grafica.
Inoltre, è anche un inneggio alla digitalizzazione, che nella scuola, almeno quella che ho frequentato (non posso di certo parlare a nome di tutte le scuole italiane), è piuttosto carente. Sia perché ormai il futuro è digitale e l'informatica dovrebbe essere considerata una materia al pari degli altri studi in qualunque liceo scientifico, sia perché i mezzi digitali permettono di velocizzare notevolmente gli studi: e non parlo affatto delle intelligenze artificiali, il cui funzionamento è purtroppo costantemente ignorato e fantasticato, ma della consapevolezza che, con qualche clic per chi ne ha facoltà, si può raggiungere qualunque informazione in un battito di ciglia.
# Descrizione
Ogni pagina di questo sito web verrà chiamato "nodo": un nodo è banalmente un file di testo, nel quale alcuni caratteri hanno delle funzioni speciali. Inserendo, per esempio, un testo fra due asterischi (`*ciao*`), tale testo verrebbe renderizzato in corsivo (*ciao*); inserendolo fra quattro in grassetto e fra sei in entrambi i modi. Vi sono poi caratteri che permettono la renderizzazione di titoli, sottotitoli, tabelle eccetera. Di particolare importanza sono gli **intralink**.
La scrittura `[[Apuleio|ciao]]` viene renderizzata in questo modo [[Apuleio|ciao]]: questo è un intralink. L'intralink permette ad un nodo di creare un legame di riferimento con un altro presente all'interno della mappa. Tale collegamento viene reso cliccabile e comporta l'aggiunta di un corrispettivo arco fra i nodi nella rappresentazione grafica.
L'intera utilità della mappa risiede proprio in questo: potere visualizzare il legame fra gli argomenti al fine di ricordargli meglio. Inoltre, il legame non avviene solo materia-materia, ma anche fra nodi della stessa materia, per mostrare sia analogie che differenze tra di essi.
## Futuro?
È possibile che tale progetto verrà dimenticato domani, o potrà trasformarsi in una risorsa utile destinata a durare, ma non ne sono molto convinto. D'altronde, l'obiettivo in sé è molto ambizioso, volendo raccogliere molto dello scibile di un quinto anno, principalmente di liceo scientifico e seguendo ciò che è stato prediletto dai miei docenti, a discapito di altro ovviamente. Ma il modo in cui è strutturato il progetto, permetterebbe, con poche modifiche, ad ogni persona nel mondo di contribuirvi, aggiungendo nodi o modificandone altri, in maniera completamente gratuita: valuterò se cimentarmi in questa direzione o non "perdere" altro tempo su questo "capolavoro".